Bo B. Overgaard, 45 år, er blevet udpeget som ny rektor på Kongsholm Gymnasium og HF.
Bo B. Overgaard overtaget rektor-jobbet efter Henrik Aas, der forlod Kongsholm for tre måneder siden.
I den periode har Bo B. Overgaard været konstitueret rektor på skolen, hvor han blev ansat som uddannelseschef i 2011. Tidligere har Bo B. Overgaard været ansat på Egedal Gymnasium & HF, hvor han underviste i dansk og idræt, foruden at han har været konsulent i Team Danmark i 9 år.
I valget af Bo B. Overgaard som ny rektor har bestyrelsen lagt vægt på, at Kongsholm Gymnasium & HF får en leder, som kan sikre skolen en øget synlighed via et spændende, unikt og attraktivt uddannelsestilbud her på Vestegnen.
Bo B. Overgaard fremhæver selv, at han glæder sig til at fortsætte den forandringsproces, som allerede er igangsat på skolen:
”Jeg synes, at vi her på skolen har et fantastisk pædagogisk engagement og et særdeles levende socialt miljø. Dette fundament skal vi bygge videre på, samtidig med at vi skal være et nytænkende gymnasium, der kan tiltrække flere elever.”
Bo B. Overgaard er gift og har tre børn. Tidligere har Bo været langdistanceløber på nationalt eliteniveau og på 3. år sidder han i dag i Dansk Atletik Forbunds bestyrelse med det politiske ansvar for forbundets organisationsudvikling. Bo B. Overgaard bliver Kongsholms tredje rektor.
