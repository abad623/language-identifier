Monika Svanholm, Försäkringskassans verksamhetsansvariga för funktionshinder, är mycket fåordig när det gäller handikappersättning till en 35-årig kvinna i Örnsköldsvik.

Och Monika Svanholm är inte ensam om att vilja säga så lite som möjligt.

Försäkringskassans beslutsfattare i ärendet har inga kommentarer till allehanda.se, och till och med företagets presskontakt ber om att inte bli citerad över huvud taget.

Den 35-åriga Örnsköldsvikskvinnan säger:

– Jag har funderat på om jag ska berätta eller inte. Jag har kommit fram till att jag inte mår tillräckligt bra just nu, när jag är arbetslös, för att ställa upp. Jag passar.

Den 3 juni 2011 vände sig kvinnan till Försäkringskassan för att få handikappersättning.

Hon skrev att hon var i behov av hjälp att komma ur tvångshandlingar, att hon behövde hjälp av anhöriga att komma igång med saker och få dem gjorda. Hon behövde hjälp med hushållsarbetet; klädtvätt, strykning och städning. Sysslor hennes föräldrar hjälpte henne med en gång i veckan.
